---
title: 'Odszkodowanie w związku uszkodzeniem ciała i rozstrojem zdrowia'
excerpt: 'Odszkodowanie przewidziane w art. 444 § 1, dotyczące szkody majątkowej, obejmuje wszelkie wydatki pozostające ...'
coverImage: '/assets/blog/doctor.jpg'
date: '2021-08-23T00:00:00.000Z'
ogImage:
  url: '/assets/blog/doctor.jpg'
---
 
Podstawę prawną domagania się odszkodowania stanowi przepis art. 444 § 1 Kodeksu cywilnego (dalej k.c.).

Art. 444 § 1 zd. 1 k.c. stanowi, że w razie uszkodzenia ciała lub wywołania rozstroju zdrowia naprawienie szkody obejmuje wszelkie wynikłe z tego powodu koszty.

Szkoda na osobie obejmuje uszczerbek powstały na skutek uszkodzenia ciała, rozstroju zdrowia. Może ona przybrać postać zarówno szkody majątkowej, jak i niemajątkowej (krzywdy). W tym artykule odniosę się tylko do szkody majątkowej.

Odszkodowanie przewidziane w art. 444 § 1, dotyczące szkody majątkowej, obejmuje wszelkie wydatki pozostające w związku z uszkodzeniem ciała lub rozstrojem zdrowia, jeżeli są konieczne i celowe. 

### Jakie to są wydatki ?

Tytułem tych wydatków można wymienić: 

1 koszty leczenia, takie jak koszty pobytu w szpitalu, konsultacji u specjalistów, dodatkowej pomocy pielęgniarskiej, lekarstw itp., 

2 koszty specjalnego odżywiania się, nabycia protez i innych koniecznych aparatów, w tym okularów, aparatu słuchowego, zainstalowania telefonu, wózka inwalidzkiego, samochodu lub innego pojazdu itp.,

3 wydatki związane z przewozem chorego do szpitala i na zabiegi, z przejazdami osób bliskich w celu odwiedzin chorego w szpitalu, z koniecznością specjalnej opieki i pielęgnacji.

Warto przy tym wskazać, że Sąd Najwyższy, w uchwale składu siedmiu sędziów z dnia 19 maja 2016 r., III CZP 63/15, OSNC 2016, nr 11, poz. 125, wskazał, że w pojęciu wszelkich kosztów mieszczą się także uzasadnione i celowe koszty leczenia oraz rehabilitacji poszkodowanego, które nie są finansowane ze środków publicznych.

### Jakie ma to znaczenie ?

Jeżeli zamierzasz dochodzić odszkodowania w związku uszkodzeniem ciała i rozstrojem zdrowia, należy postarać się o zgromadzenie nie tylko dokumentacji medycznej, ale także rachunków za: udzieloną pomoc lekarską, zabiegi, lekarstwa, materiały medyczne, sprzęt medyczny i rehabilitacyjny, konieczne dojazdy do lekarzy i na rehabilitację, opiekę i pielęgnację. 
