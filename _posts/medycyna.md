---
title: 'Błędy Medyczne w Czasach Koronawirusa'
excerpt: 'Okres pandemii niewątpliwie zwiększył skalę problemów występujących w służbie zdrowia. Istniejące już uprzednio braki sprzętowe i kadrowe są jeszcze bardziej widoczne. Wyodrębnienie szpitali zajmujących się leczeniem pacjentów z COVID-19 doprowadziło do ograniczenia świadczeń dla pacjentów z pozostałymi schorzeniami.'
coverImage: '/assets/blog/coronavirus.jpg'
date: '2020-10-16T00:00:00.000Z'
ogImage:
  url: '/assets/blog/coronavirus.jpg'
---

Okres epidemii niewątpliwie zwiększył skalę problemów występujących w służbie zdrowia. Istniejące już uprzednio braki sprzętowe i kadrowe są jeszcze bardziej widoczne. Wyodrębnienie szpitali zajmujących się leczeniem pacjentów z COVID-19 doprowadziło do ograniczenia świadczeń dla pacjentów z pozostałymi schorzeniami. To okoliczności, które sprzyjają powstawaniu błędów medycznych. 

## Definicja.

Błąd medyczny to odstępstwo zasad należytego postępowania w leczeniu pacjenta z uwzględnieniem profesjonalnego charakteru działalności lekarza. Najczęstsze błędy medyczne to nieprawidłowa diagnoza, zaniechanie hospitalizacji, przedwczesny wypis i niewykonanie badań, późne wykrycie choroby.

Na potrzeby niniejszego artykułu należy wyodrębnić ponadto błędy medyczne pojawiające się w związku z leczeniem chorych na COVID-19 i błędy medyczne pojawiające się w związku z leczeniem innych schorzeń bez związku z występowaniem epidemii. Ma to znaczenie dla ustalenia podmiotu ponoszącego odpowiedzialność cywilną za te błędy medyczne w sprawach o odszkodowanie i zadośćuczynienie. 

## Odpowiedzialność.

W pierwszym przypadku z uwagi wystąpienie siły wyższej odpowiedzialnością za błędy powinien zostać obciążony Skarb Państwa. W sytuacji bowiem, gdy obecnie to państwo odpowiada za dostawy sprzętu w postaci środków ochrony osobistej dla personelu medycznego, czy respiratorów, gromadząc w tym celu odpowiednie rezerwy i dokonując zakupów tych środków i sprzętu, a do błędu medycznego dochodzi wskutek niezapewnienia przez państwo dostaw na czas (szczególnie obecnie w drugiej fali epidemii), to niewątpliwie należy mówić o odpowiedzialności Skarbu Państwa. 
W drugim przypadku odpowiedzialność spoczywa na szpitalu. Jeżeli do błędu dochodzi mimo zapewnienia przez państwo sprzętu, środków ochrony osobistej, a pogorszenie stanu zdrowia, bądź śmierć pacjenta nie ma bezpośredniego związku z występowaniem epidemii, należy mówić o odpowiedzialności szpitala. 

W kontekście powyższego zwraca uwagę fakt umieszczania w dokumentacji medycznej pacjentów schorzeń wskazujących na to, iż za okresowe lub trwałe pogorszenie stanu zdrowia albo śmierć pacjenta odpowiada współistnienie tych związanych bezpośrednio z COVID-19, jak i innych. W takim przypadku, jeżeli do błędu dochodzi przy leczeniu schorzeń niezwiązanych bezpośrednio z COVID-19, należy przyjmować odpowiedzialność szpitala. 

Końcowo należy zwrócić uwagę na kwestię samego leczenia chorych na COVID-19, w sytuacji gdy zapewniono zarówno właściwy sprzęt medyczny i środki ochrony osobistej lekarzy, ale pacjent nie otrzymuje możliwego leczenia wskutek przekonania lekarzy o braku skuteczności przedmiotowego leczenia, stosowanego w innym ośrodku medycznym. W takiej sytuacji niezbędne jest sięgnięcie do wyników leczenia stosowanych przez inny ośrodek i dopiero następcze dokonanie oceny, czy niezastosowanie znanej i możliwej do zastosowanie metody leczenia, było błędem medycznym.

## Wniosek

Z przekonaniem należy stwierdzić, że występowanie epidemii nie zwalnia z obowiązku zapewnienia przez państwo właściwej opieki medycznej, ani nie znosi odpowiedzialności cywilnej szpitala za błędy medyczne popełnione przez personel medyczny.
