---
title: 'Wybrane Rozwiązania na Trudne Czasy – Dyscyplina Płatnicza'
excerpt: 'W czasach spowolnienia gospodarczego i związanymi z tym trudnościami w odzyskaniu należności, warto pamiętać o rozwiązaniach prawnych mających na celu zwiększenie dyscypliny płatniczej oraz wzmocnienie ochrony prawnej mikro, małych i średnich przedsiębiorców.'
coverImage: '/assets/blog/calendar.jpg'
date: '2020-09-30T00:00:00.000Z'
ogImage:
  url: '/assets/blog/calendar.jpg'
---

W czasach spowolnienia gospodarczego i związanymi z tym trudnościami w odzyskaniu należności, warto pamiętać o rozwiązaniach prawnych mających na celu zwiększenie dyscypliny płatniczej oraz wzmocnienie ochrony prawnej mikro, małych i średnich przedsiębiorców. Chodzi tu w szczególności o terminy zapłaty, możliwość dochodzenia odsetek oraz rekompensaty za koszty odzyskiwania należności przewidziane w ustawie z dnia 8 marca 2013 r. o przeciwdziałaniu nadmiernym opóźnieniom w transakcjach handlowych.
Transakcje handlowe to transakcje między przedsiębiorstwami lub między przedsiębiorstwami a organami publicznymi, które prowadzą do dostawy towarów lub świadczenia usług za wynagrodzeniem.

## Termin zapłaty.

Zgodnie w wymienioną ustawą termin zapłaty w transakcjach, w których dłużnikiem jest duży przedsiębiorca (przedsiębiorcę niebędącego mikroprzedsiębiorcą, małym przedsiębiorcą ani średnim przedsiębiorcą), a wierzycielem, mikro, mały lub średni przedsiębiorca nie może obecnie przekraczać 60 dni od dnia doręczenia dłużnikowi faktury lub rachunku. Co więcej wierzyciel może tu także odstąpić od umowy albo wypowiedzieć umowę, jeżeli termin zapłaty określony w umowie przekracza 120 dni, liczonych od dnia doręczenia dłużnikowi faktury lub rachunku, potwierdzających dostawę towaru lub wykonanie usługi.
W innych przypadkach termin zapłaty nie może przekraczać 60 dni, chyba że strony w umowie wyraźnie ustalą inaczej i pod warunkiem, że ustalenie to nie jest rażąco nieuczciwe wobec wierzyciela.
Dłużnik będący dużym przedsiębiorcą jest zobowiązany złożyć drugiej stronie transakcji handlowej oświadczenie o posiadaniu statusu dużego przedsiębiorcy. Oświadczenie takie składa w formie, w jakiej jest zawierana transakcja handlowa, najpóźniej w momencie jej zawarcia.


## Odsetki.

Wierzycielowi należą się odsetki ustawowe za opóźnienie w transakcjach handlowych w przypadku transakcji handlowych, w których dłużnikiem nie jest podmiot publiczny będący podmiotem leczniczym w wysokości równej sumie stopy referencyjnej Narodowego Banku Polskiego i dziesięciu punktów procentowych (obecnie 10.10 %).

## Rekompensata.

Wierzycielowi, od dnia nabycia uprawnienia do odsetek, przysługuje nadto od dłużnika, bez wezwania, rekompensata za koszty odzyskiwania należności, stanowiąca równowartość kwoty 40 euro - gdy wartość świadczenia pieniężnego nie przekracza 5000 złotych, 70 euro - gdy wartość świadczenia pieniężnego jest wyższa niż 5000 złotych, ale niższa niż 50 000 złotych, 100 euro - gdy wartość świadczenia pieniężnego jest równa lub wyższa od 50 000 złotych. Równowartość kwoty rekompensaty jest ustalana przy zastosowaniu średniego kursu euro ogłoszonego przez Narodowy Bank Polski ostatniego dnia roboczego miesiąca poprzedzającego miesiąc, w którym świadczenie pieniężne stało się wymagalne.



