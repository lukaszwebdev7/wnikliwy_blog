---
title: 'Policjant dokona eksmisji Twojego męża / Twojej żony na 14 dni !'
excerpt: 'Z dniem 30 listopada 2020 r. wchodzą w życie przepisy stwarzające możliwość szybkiego izolowania osoby dotkniętej przemocą od osoby stosującej przemoc, w sytuacjach gdy stwarza ona zagrożenie dla życia lub zdrowia domowników.'
coverImage: '/assets/blog/policja.jpg'
date: '2020-11-28T00:00:00.000Z'
ogImage:
  url: '/assets/blog/policja.jpg'
---

Z dniem 30 listopada 2020 r. wchodzą w życie przepisy stwarzające możliwość szybkiego izolowania osoby dotkniętej przemocą od osoby stosującej przemoc, w sytuacjach gdy stwarza ona zagrożenie dla życia lub zdrowia domowników. 

Policjant będzie miał prawo wydać wobec osoby stosującej przemoc w rodzinie w rozumieniu przepisów ustawy o przeciwdziałaniu przemocy w rodzinie (a więc nie tylko męża, jak w tytule), nakaz natychmiastowego opuszczenia wspólnie zajmowanego mieszkania i jego bezpośredniego otoczenia lub zakaz zbliżania się do mieszkania i jego bezpośredniego otoczenia. 

Nakaz lub zakaz będą mogły być stosowane łącznie.

## Kiedy zostanie wydany nakaz lub zakaz ?

Policjant wyda nakaz lub zakaz:

1) podczas interwencji podjętej we wspólnie zajmowanym mieszkaniu lub jego bezpośrednim otoczeniu lub,

2) w związku z powzięciem informacji o stosowaniu przemocy w rodzinie, w szczególności zgłoszenia przez osobę dotkniętą przemocą w rodzinie lub kuratora sądowego lub pracownika jednostki organizacyjnej pomocy społecznej, w związku z wykonywaniem ustawowych obowiązków.

W przypadku zatrzymania osoby stosującej przemoc w rodzinie nakaz lub zakaz będą mogły być wydane bezpośrednio po jej zwolnieniu.

## Z jaką datą nakaz będzie wykonalny ?

Nakaz lub zakaz będą natychmiast wykonalne. Policjant w nakazie lub zakazie wskaże też obszar lub odległość od wspólnie zajmowanego mieszkania, którą osoba stosująca przemoc w rodzinie będzie obowiązana zachować. Osoba stosująca przemoc w rodzinie, wobec której zostanie wydany nakaz lub zakaz, będzie miała obowiązek pozostawić klucze do wspólnie zajmowanego mieszkania i pomieszczeń jego bezpośredniego otoczenia w tym mieszkaniu.
W okresie obowiązywania nakazu lub zakazu Policja przynajmniej trzykrotnie sprawdzi, czy nakaz lub zakaz nie są naruszane, i podejmuje niezbędne czynności. Pierwsze sprawdzenie odbędzie się następnego dnia po wydaniu nakazu lub zakazu.

## Co w razie nieobecności w domu osoby stosującej przemoc ?

Nakaz lub zakaz zostanie niezwłocznie doręczony osobie stosującej przemoc w rodzinie oraz osobie dotkniętej tą przemocą. W razie niemożności doręczenia nakazu lub zakazu osobie stosującej przemoc w rodzinie, doręczenie zostanie dokonane przez umieszczenie na drzwiach wspólnie zajmowanego mieszkania zawiadomienia o ich wydaniu. Jeżeli osoba stosująca przemoc w rodzinie odmówi przyjęcia nakazu lub zakazu, doręczenie uzna się za dokonane.

## Na jaki okres zostanie wydany nakaz lub zakaz ?

Nakaz lub zakaz utracą moc po upływie czternastu dni od dnia ich wydania.

## Czy nakaz lub zakaz może być przedłużony ? 

Tak, nakaz będzie jednak dalej stosowany, jeżeli sąd udzieli takiego zabezpieczenia. Wymaga to jednak wniesienia do sądu wniosku o udzielenie zabezpieczenia. Wniosek taki składa się przed lub razem z wniesieniem sprawy o zobowiązanie osoby stosującej przemoc w rodzinie do opuszczenia wspólnie zajmowanego mieszkania i jego bezpośredniego otoczenia lub zakazanie zbliżania się do mieszkania i jego bezpośredniego otoczenia.
Wniosek o udzielenie zabezpieczenia podlega rozpoznaniu bezzwłocznie, nie później jednak niż w terminie trzech dni od dnia jego wpływu do sądu. Sąd będzie mógł zmienić wskazane w nakazie lub zakazie obszar lub odległość od tego mieszkania, które osoba stosująca przemoc w rodzinie jest obowiązana zachować.

## Moja opinia.

W mojej ocenie to bardzo dobre i przydatne rozwiązanie, które pozwala na natychmiastowe wyeliminowanie zagrożenia dla zdrowia i życia ze strony agresywnego małżonka/partnera. Okres izolacji to czas, w którym, bez bezpośredniego zagrożenia ze strony agresywnego małżonka/partnera, pokrzywdzeni ich profesjonalni pełnomocnicy oraz sąd mogą podejmować dalsze wyżej wymienione i bardziej złożone działania w celu wyeliminowania zagrożenia dla zdrowia i życia ze strony agresywnego małżonka/partnera. 
