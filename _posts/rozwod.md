---
title: 'Akcja i Reakcja – o Zachowaniach Małżeńskich'
excerpt: 'Przyjęty w polskim prawie model uznania winy małżonka w rozpadzie pożycia małżeńskiego może prowadzić do niemałego zaskoczenia, a wynika to z braku stopniowania tej winy. Ma to duże znaczenie przy ocenie zachowań małżonka stanowiących reakcję na niewłaściwe zachowanie drugiego z małżonków.'
coverImage: '/assets/blog/wina.jpg'
date: '2020-08-24T00:00:00.000Z'
ogImage:
  url: '/assets/blog/wina.jpg'
---

Przyjęty w polskim prawie model uznania winy małżonka w rozpadzie pożycia małżeńskiego może prowadzić do niemałego zaskoczenia, a wynika to z braku stopniowania tej winy. Ma to duże znaczenie przy ocenie zachowań małżonka stanowiących reakcję na niewłaściwe zachowanie drugiego z małżonków.

Zasadniczo przyjmuje się, że nieodpowiednie postępowanie małżonka, zwłaszcza okazywanie agresji, stanowiące reakcję na zachowanie drugiego z małżonków może stanowić podstawę przypisania mu winy w rozkładzie pożycia. Jednakże jeśli w realiach konkretnego przypadku takie gwałtowne zachowanie jest usprawiedliwione, może ono nie stanowić o przyczynianiu się do rozpadu pożycia małżeńskiego stron. 
Warto wskazać tu na stanowisko zaprezentowane przez Sąd Najwyższy. W licznych orzeczeniach wskazano m.in., że:

1) naganna reakcja małżonka na nieodpowiednie zachowanie się drugiego małżonka jest niedopuszczalna i może prowadzić do uznania współwiny w rozkładzie pożycia. Za taką niewłaściwą reakcję należy uznać np. urządzanie gorszących awantur, bicie współmałżonka, obrzucanie go wulgarnymi zniewagami;

2) w razie obustronnych zawinień niedopuszczalna jest "kompensata" wzajemnych przewinień, a ustawa nie odróżnia winy "większej" i "mniejszej", a małżonka, który zawinił jedną z wielu przyczyn rozkładu należy uznać za współwinnego, choćby nawet wina drugiego małżonka w spowodowaniu innych przyczyn rozkładu była cięższa. Reakcją będzie dany czyn tylko wówczas, gdy stanowi bezpośrednią odpowiedź małżonka pokrzywdzonego na zachowanie się drugiego i rodzaj tej odpowiedzi wiąże się z rodzajem nieodpowiedniego zachowania małżonka drugiego;

3) małżonkowi przysługuje uprawnienie do dozwolonej reakcji na niezgodne z obowiązkami małżeńskimi zachowanie się drugiego małżonka. Granice dopuszczalnej reakcji małżonka skrzywdzonego przez współmałżonka należy ocenić na podstawie konkretnych okoliczności sprawy i przy uwzględnieniu zasad współżycia społecznego. Reakcja małżonka pokrzywdzonego nawet niewłaściwa, jeśli nastąpiła bezpośrednio po wyrządzeniu krzywdy, może być usprawiedliwiona i niepoczytana za zawinioną współprzyczynę rozkładu pożycia.

## Wniosek.

Wiele zależy zatem od konkretnego przypadku. Przyjąć jednak należy, że spóźniona i nadmierna reakcja na niewłaściwe zachowanie małżonka może stanowić o przyczynieniu się do powstania rozpadu pożycia małżeńskiego. 
