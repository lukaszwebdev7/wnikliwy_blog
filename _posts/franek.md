---
title: 'Franek 0 – 1 Kredytobiorcy Część I'
excerpt: 'Wiele uwagi poświęcono już kredytom frankowym. W tym artykule postaram się odpowiedzieć na pytania, czego może domagać się kredytobiorca, ile będzie go to kosztowało oraz ile może zyskać.'
coverImage: '/assets/blog/zloty.jpg'
date: '2020-11-14T00:00:00.000Z'
ogImage:
  url: '/assets/blog/zloty.jpg'
---

Wiele uwagi poświęcono już kredytom frankowym. W tym artykule postaram się odpowiedzieć na pytania, czego może domagać się kredytobiorca, ile będzie go to kosztowało oraz ile może zyskać.

## O co można wystąpić do sądu ?

Najbezpieczniej jest wystąpić o ustalenie nieważności umowy kredytu i, w przypadku różnicy między kwotą zapłaconą na rzecz banku, a kwotą wypłaconego kredytu, o zapłatę.

## Ile to będzie kosztowało ?

W sprawach o roszczenia wynikające z czynności bankowych, przy wartości przedmiotu sporu przekraczającym ponad 20 000 zł (a tak będzie pewnie we wszystkich przypadkach), od strony będącej konsumentem pobiera się opłatę stałą w kwocie 1 000 zł.

## Ile można zyskać ?

Zasadniczo należy to rozpatrywać w dwóch wariantach. 

Pierwszy to sytuacja, w której kredytobiorca zapłacił na rzecz banku mniej, aniżeli otrzymał od banku. Kredytobiorca ma tu do wygrania uwolnienie się od ciążącego nad nim kredytu, od konieczności comiesięcznej spłaty raty kredytu. Stwierdzenie przez sąd nieważności umowy kredytowej wywoła takie właśnie skutki. Dla wielu osób z pewnością będzie to bardzo dobre rozwiązanie. Podniesie choćby ich zdolność kredytową w przypadku konieczności ubiegania się o inne wsparcie kredytowe w tych jakże trudnych czasach. Nie oznacza to jednak, że nie trzeba będzie oddać bankowi tyle, ile się wzięło. Nie ma tak dobrze. Jeżeli Pan Kowalski wziął 100 000 zł kredytu, a wpłacił do banku 90 000 zł, do spłaty pozostanie jeszcze 10 000 zł. Jeżeli po stwierdzeniu przez sąd nieważności umowy kredytowej będzie dysponował taką kwotą, poprzez jej zapłatę wyrówna saldo wzajemnych rozliczeń. 

Warto też wspomnieć, że stwierdzenie nieważności umowy kredytu bankowego pozwoli na wykreślenie hipoteki na rzecz banku z księgi wieczystej. 

Inaczej sytuacja wygląda kiedy kredytobiorca wpłacił do banku więcej, aniżeli wziął. Jeżeli bowiem Pan Kowalski wziął 100 000 zł kredytu, a do banku wpłacił 110 000 zł, to może domagać się zapłaty kwoty 10 000 zł. Przy tym, jak już wyżej wskazano, powinien domagać się także ustalenia przez sąd nieważności umowy kredytowej, po to by uwolnić się od tej umowy, zakończyć relację, w której bank obciążył go niezasadnie wszystkimi kosztami wzrostu kursu franka szwajcarskiego. 
