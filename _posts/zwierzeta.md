---
title: 'Zwierzak towarzyszem człowieka !'
excerpt: 'Okres pandemii koronawirusa, to czas, w którym w życiu wielu osób pojawiło się sympatyczne zwierzątko, może pies, może kot, może królik, a może inny budzący radość pupil.'
coverImage: '/assets/blog/rabbit.jpg'
date: '2021-02-13T00:00:00.000Z'
ogImage:
  url: '/assets/blog/rabbit.jpg'
---

Okres pandemii koronawirusa, to czas, w którym w życiu wielu osób pojawiło się sympatyczne zwierzątko, może pies, może kot, może królik, a może jeszcze inny, budzący radość pupil.

W tym artykule chcę poruszyć temat zachowań wobec zwierząt, które należy kwalifikować jako znęcanie się nad nimi, choć nie kojarzą się one z dramatycznymi obrazami przedstawianymi w telewizji, czy w Internecie. Zwierzęta potrzebują bowiem naszej pomocy nie tylko wtedy, gdy są bite, ranione, czy niemalże zagłodzone na śmierć. Także inne nieodpowiednie zachowania wobec zwierząt, mogą być uznane za wymagające naszej reakcji, a w świetle przepisów ustawy o ochronie zwierząt, za znęcanie się nad nimi. 

## O jakie zachowania chodzi ? 

Zgodnie z wymienioną ustawą za znęcanie się nad zwierzętami należy uznać zadawanie albo świadome dopuszczanie do zadawania im bólu lub cierpień, m.in. przez:

1)	używanie uprzęży, pęt, stelaży, więzów lub innych urządzeń zmuszających zwierzę do przebywania w nienaturalnej pozycji, powodujących zbędny ból, uszkodzenia ciała albo śmierć,

2)	złośliwe straszenie lub drażnienie zwierząt,

3)	utrzymywanie zwierząt w niewłaściwych warunkach bytowania, w tym utrzymywanie ich w stanie rażącego zaniedbania lub niechlujstwa, bądź w pomieszczeniach albo klatkach uniemożliwiających im zachowanie naturalnej pozycji,

4)	porzucanie zwierzęcia, a w szczególności psa lub kota, przez właściciela bądź przez inną osobę, pod której opieką zwierzę pozostaje,

5)	wystawianie zwierzęcia domowego lub gospodarskiego na działanie warunków atmosferycznych, które zagrażają jego zdrowiu lub życiu.

## Jak rozumieć zaniedbanie ?

Przez rażące zaniedbanie rozumie się drastyczne odstępstwo od określonych w ustawie norm postępowania ze zwierzęciem, a w szczególności w zakresie utrzymywania zwierzęcia w stanie zagłodzenia, brudu, nieleczonej choroby, w niewłaściwym pomieszczeniu i nadmiernej ciasnocie. 

## Jak rozumieć właściwe warunki bytowania ?

Przez właściwe warunki bytowania rozumie się zaś zapewnienie zwierzęciu możliwości egzystencji, zgodnie z potrzebami danego gatunku, rasy, płci i wieku.

## Jak zdefiniowano niewłaściwe warunki bytowania w orzecznictwie sądowym ?

Ustalenie, jak należy rozumieć niewłaściwe warunki było już przedmiotem rozważań w orzecznictwie sądowym. W jednym z orzeczeń wskazano, że za "niewłaściwe warunki", o których mowa w przepisie art. 6 ust. 2 pkt 10 ustawy z 1997 r. o ochronie zwierząt, należy uznać takie, które nie zapewniają zwierzęciu możliwości egzystencji, zgodnie z potrzebami gatunku, rasy, płci i wieku. Przy czym niewłaściwe warunki bytowania, to nie tylko wskazane w tym przepisie przykłady, ale także brak zapewnienia zwierzętom właściwego schronienia przed chłodem, upałem, deszczem, śniegiem, przetrzymywanie ich na terenie, na którym narażone są na uszkodzenia ciała, przetrzymywanie ich w warunkach umożliwiających samowolne wydostawanie się na zewnątrz i narażanie na niebezpieczeństwo ich samych oraz narażanie innych zwierząt i ludzi na niebezpieczeństwo.

Jak widać katalog zachowań, które mogą być uznane za znęcanie się zwierzętami jest szeroki. Nie jest to przy tym katalog zamknięty. 

## O jakiej karze możemy mówić w przypadku znęcania się nad zwierzętami ?

Jak już wspomniałem znęcanie się nad zwierzętami podlega odpowiedzialności karnej. Zgodnie z ustawą o ochronie zwierząt, w takim przypadku, wobec sprawcy może być orzeczona kara pozbawienia wolności do lat 3. 

## Moja ocena. 

W mojej ocenie przedstawione regulacje są trafne i słuszne. Warto o nich pamiętać i zatroszczyć się odpowiednio o naszego pupila, który z pewnością tę troskę odwzajemni miłością i przywiązaniem. Warto o nich pamiętać, aby kiedy zajdzie taka potrzeba, kiedy dostrzeżemy cierpienie zwierząt, zwrócić na to uwagę opiekunowi zwierzęcia, a w razie konieczności zainterweniować w inny odpowiedni sposób. 

