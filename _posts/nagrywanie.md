---
title: 'Potajemnie Nagrywasz Rozmowy Domowników – Możesz Popełniać Przestępstwo.'
excerpt: 'Sprawa na pozór może wydawać się banalna, bo w swoim domu, o ile to możliwe pod względem technicznym, można przecież instalować wszelkie urządzenia elektroniczne. Istotnie można, ale jeżeli umożliwiają one i służą do pozyskania informacji, które nie są przeznaczone dla osoby instalującej to urządzenie, dochodzi do naruszenia prawa.'
coverImage: '/assets/blog/dyktafon.jpg'
date: '2020-08-31T00:00:00.000Z'
ogImage:
  url: '/assets/blog/dyktafon.jpg'
---

Sprawa na pozór może wydawać się banalna, bo w swoim domu, o ile to możliwe pod względem technicznym, można przecież instalować wszelkie urządzenia elektroniczne. Istotnie można, ale jeżeli umożliwiają one i służą do pozyskania informacji, które nie są przeznaczone dla osoby instalującej to urządzenie, dochodzi do naruszenia prawa.

Zgodnie z Kodeksem karnym, kto bez uprawnienia uzyskuje dostęp do informacji dla niego nieprzeznaczonej, otwierając zamknięte pismo, podłączając się do sieci telekomunikacyjnej lub przełamując albo omijając elektroniczne, magnetyczne, informatyczne lub inne szczególne jej zabezpieczenie, podlega grzywnie, karze ograniczenia wolności albo pozbawienia wolności do lat 2. Tej samej karze podlega, kto w celu uzyskania informacji, do której nie jest uprawniony, zakłada lub posługuje się urządzeniem podsłuchowym, wizualnym albo innym urządzeniem lub oprogramowaniem.

Informacja nieprzeznaczona dla sprawcy to taka, której adresatem jest ktoś inny. Sprawca natomiast nie jest uprawniony, aby się z nią zapoznać na mocy ustawy, umowy, ustnego upoważnienia itd. Informacją nieprzeznaczoną dla sprawcy jest także informacja skierowana do małżonka, który nie upoważnił współmałżonka do zapoznawania się z kierowaną do niego korespondencją (por. Lach Arkadiusz. Art. 267. W: Kodeks karny. Komentarz, wyd. II. Wolters Kluwer Polska, 2018).

Urządzenie podsłuchowe, wizualne lub inne to każde urządzenie służące do rejestracji dźwięku i obrazu, a więc takie, za pomocą którego można uzyskać informację (kamera, aparat fotograficzny, magnetofon, dyktafon itp.).

W jednym z postanowień Sądu Najwyższego wskazano, że przepisy prawa karnego zapewniają ochronę wypowiedzi uczestników rozmowy, jeżeli co najmniej w sposób dorozumiany nadały im poufny charakter, przy czym bez znaczenia są tu intencje, jakie zadecydowały o takim statusie wypowiedzi. Innymi słowy, o poufnym charakterze informacji przesądza co do zasady nie tyle treść przekazu, co raczej wola osób biorących udział w spotkaniu, a więc element subiektywny; instalowanie urządzenia służącego do rejestracji obrazu lub dźwięku w celu przechwycenia informacji o przebiegu takiej rozmowy jest siłą rzeczy niedozwolone i stanowi czyn zabroniony. 

