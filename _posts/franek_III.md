---
title: 'Franek 0 – 1 Kredytobiorcy Część III'
excerpt: 'W tym artykule postaram się odpowiedzieć na pytanie, czy możliwe są inne scenariusze, aniżeli tylko stwierdzenie nieważności umowy kredytu. '
coverImage: '/assets/blog/zlotyIII.jpg'
date: '2020-12-15T00:00:00.000Z'
ogImage:
  url: '/assets/blog/zlotyIII.jpg'
---

## Czy możliwe są inne scenariusze, aniżeli tylko stwierdzenie nieważności umowy kredytu ?

Odpowiadając na to pytanie wskazać należy, że sąd nie zawsze stwierdzi nieważność umowy kredytu, a na skutek uznania klauzuli indeksacyjnej za bezskuteczną może przyjąć, że:

1) umowy kredytu nie można wykonywać w pozostałym zakresie, 

2)	bądź, że mimo uznania klauzuli indeksacyjnej za bezskuteczną, umowę kredytu można wykonywać w pozostałym zakresie. 

W większości sytuacji, przyjęcie, że umowy kredytu nie można wykonywać w pozostałym zakresie jest dla kredytobiorcy korzystne. Oznacza bowiem, że bank powinien zwrócić mu wpłacone przez niego środki. Bank z kolei może domagać się wypłaconej kredytobiorcy kwoty. Bywają jednak sytuacje, w których interes kredytobiorcy przemawia za tym, aby umowę pozostawić w mocy. Ma to miejsce zwłaszcza wtedy, gdy kredytobiorca wpłacił do banku znacznie mniej środków, aniżeli otrzymał od banku i chce nadal spłacać raty kredytu. 

Przyjęcie zaś przez sąd, że mimo uznania klauzuli indeksacyjnej za bezskuteczną, umowa powinna wiązać strony w pozostałym zakresie, rodzi problem w ustaleniu, na jakich warunkach umowa kredytu może być uznawana za dalej wiążącą i czy wyeliminowane postanowienia można czymś zastąpić.

W wyroku Sądu Najwyższego z dnia 27 listopada 2019 r., wskazano, że gdyby po wyeliminowaniu klauzuli niedozwolonej pozostałą jej część sąd uznał za obowiązującą, zgodnie z art. 385 (1) § 2 k.c., to od ustalonej kwoty kredytu należą się odsetki, liczone od wymagalności rat kredytu do dnia zapłaty. W wyroku tym Sąd podzielił pogląd wyrażony w innych wyrokach Sądu Najwyższego, że w takiej sytuacji należy pozostawić oprocentowanie według stawki LIBOR. Udzielony kredyt powinien zostać uznać za kredyt złotówkowy spłacany przy zastosowaniu przewidzianego w umowie oprocentowania.

W dotychczasowym orzecznictwie wyeliminowane klauzule niekiedy były zastępowane przez przyjęcie stawki WIBOR, co należy uznać za działanie nieprawidłowe. W świetle wymienionego orzeczenia Sądu Najwyższego właściwym jest bowiem nie zastępowanie wyeliminowanych postanowień, a przyjęcie, że mamy do czynienia z kredytem złotówkowym spłacanym przy zastosowaniu przewidzianego w umowie oprocentowania.

## W jakich sytuacjach pojawia się tego rodzaju rozliczenie ?

W przypadku wystąpienia przez kredytobiorcę z roszczeniem głównym o odfrankowienie kredytu, bądź z takim roszczeniem jako roszczeniem ewentualnym w stosunku do roszczenia o stwierdzenie nieważności umowy kredytu.

Wówczas kwota dochodzona od banku obejmuje różnicę pomiędzy kwotą faktycznie wpłaconą do banku w ramach spłaty kredytu, a kwotą jaką należałoby spłacić przy przyjęciu kredytu złotówkowego, stawki LIBOR i marży banku.


