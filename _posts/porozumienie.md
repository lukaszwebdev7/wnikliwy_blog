---
title: 'Czy Można Umówić się na Wystąpienie ze Spółki Osobowej ?'
excerpt: 'Przepisy ustawy Kodeks Spółek Handlowych (dalej k.s.h.) nie regulują wprost kwestii dotyczącej wystąpienia wspólnika ze spółki osobowej poprzez zawarcie porozumienia między wszystkimi wspólnikami.'
coverImage: '/assets/blog/jawna_umowa.jpg'
date: '2020-09-14T00:00:00.000Z'
ogImage:
  url: '/assets/blog/jawna_umowa.jpg'
---

Przepisy ustawy Kodeks Spółek Handlowych (dalej k.s.h.) nie regulują wprost kwestii dotyczącej wystąpienia wspólnika ze spółki osobowej poprzez zawarcie porozumienia między wszystkimi wspólnikami. W świetle obowiązujących przepisów wspólnik może wystąpić ze spółki poprzez wystąpienie w drodze zbycia ogółu praw i obowiązków wspólnika spółki (odmienne zasady w przypadku spółki partnerskiej) lub wypowiedzenie umowy spółki.

Co jednak w sytuacji, gdy wspólnicy zawarli takie porozumienie ?

Rozwiązania może dostarczać uzasadnienie postanowienia wydanego przez Sąd Okręgowy w Łodzi w 2019 r. Otóż tenże Sąd przyjął, że wystąpienie wspólnika ze spółki za zgodą wszystkich pozostałych wspólników ze skutkiem natychmiastowym, jakkolwiek nieprzewidziane w przepisach k.s.h., jest dopuszczalne na podstawie art. 3531 k.c. w zw. z art. 2 k.s.h.

W uzasadnieniu Sąd uznał, że literalna wykładnia przepisów k.s.h. nie uwzględnia potrzeb obrotu gospodarczego, który ze względu na dynamikę zachodzących procesów wymaga od sądów gospodarczych badania okoliczności towarzyszących poszczególnym przypadkom oraz dopuszczania rozwiązań, które choć nie zostały wprost wyrażone w ustawie a jednocześnie wprost zakazane to nie czyniąc zagrożenia dla uczestników obrotu powinny zyskać akceptację judykatury. Konstrukcja normatywna spółki jawnej oraz komandytowej jako typowej spółki osobowej wymaga odpowiedniego zbalansowania dwóch dążeń: do zachowania trwałości składu osobowego i tożsamości personalnej spółki, ale jednocześnie zapewnienia wolności uczestnictwa w spółce.
W dalszej kolejności Sąd wskazał, że termin wystąpienia wspólnika określa wówczas porozumienie wspólników i dopuszczalne jest również wypowiedzenie ze skutkiem natychmiastowym. 

## Wniosek.

W świetle przywołanego postanowienia Sądu Okręgowego w Łodzi konstrukcja wystąpienia wspólnika ze spółki poprzez zmianę umowy spółki (zgodne porozumienie wspólników) może stanowić alternatywę dla wypowiedzenia umowy spółki przez wspólnika w trybie przewidzianym w art. 61 § 1 k.s.h. obok przeniesienia ogółu praw i obowiązków przez wspólnika na inną osobę zgodnie z art. 10 § 1 k.s.h. Nie jest to jednak rozwiązanie przewidziane w k.s.h., jest efektem poszukiwania właściwej podstawy prawnej dla uregulowania przedstawionego porozumienia wspólników, a w związku z tym konstrukcja taka może nie zyskać akceptacji w sprawie rozpoznawanej przez inny skład sądu. 
