---
title: 'Franek 0 – 1 Kredytobiorcy Część II'
excerpt: 'W tym artykule postaram się wyjaśnić techniczne aspekty powództwa, które składamy do sądu przeciwko bankowi oraz przedstawić jakimi środkami bronią się banki.'
coverImage: '/assets/blog/zlotyII.jpg'
date: '2020-11-21T00:00:00.000Z'
ogImage:
  url: '/assets/blog/zlotyII.jpg'
---

W tym artykule postaram się wyjaśnić techniczne aspekty powództwa, które składamy do sądu przeciwko bankowi oraz przedstawić jakimi środkami bronią się banki.

## Aspekty techniczne.

W poprzednim artykule wskazałem, że w przypadku różnicy między kwotą zapłaconą na rzecz banku, a kwotą wypłaconego kredytu, kredytobiorca może wystąpić z powództwem o zapłatę. Technicznie może się to odbyć na dwa sposoby, w zależności od przyjętego sposobu rozliczenia z bankiem. W żargonie prawniczym te sposoby rozliczeń określa się przez teorię salda i teorię dwóch kondykcji. Brzmi tajemniczo ? Już wyjaśniam.

Według teorii salda należy dokonać matematycznego potrącenia kwoty wypłaconej kredytobiorcy przez bank i kwoty wpłaconej do banku przez kredytobiorcę. Jeżeli Pan Kowalski otrzymał 100 000 zł, a wpłacił do banku 110 000 zł, według tej teorii występuje z powództwem o zapłatę kwoty 10 000 zł. 

Według teorii dwóch kondykcji nie dokonuje się matematycznego potrącenia, o jakim mowa powyżej. Zgodnie z tą teorią Pan Kowalski, który wpłacił do banku kwotę 110 000 zł, występuje z powództwem o zapłatę kwoty 110 000 zł. Bank może w tej sytuacji wystąpić przeciwko Panu Kowalskiemu z powództwem wzajemnym o zapłatę kwoty 100 000 zł. Obydwa powództwa będą wtedy rozpoznane w sprawie Pana Kowalskiego przeciwko bankowi.

## Którą teorię zastosujemy ?

Dotychczas do sądów składane były powództwa wedle obydwu teorii, co spowodowało, że tematem wykładni przepisów zajął się Sąd Najwyższy. W jednym z ostatnich orzeczeń wskazał na prymat teorii dwóch kondykcji. Rozpoznanych będzie jednak jeszcze wiele takich spraw i dopiero wtedy okaże się, która z teorii okaże się dominująca.

## Czym bronią się banki ?

Banki nie składają broni. Gra toczy się przecież o miliardy złotych. 

W tym momencie prym wiedzie roszczenie o wynagrodzenie za korzystanie z kapitału. W naszym przykładzie Pan Kowalski otrzymał od banku kwotę 100 000 zł. Tę kwotę wydał na zakup nieruchomości. W ocenie banku w ten sposób przez lata korzystał z pożyczonych mu pieniędzy, innymi słowy uzyskał korzyść majątkową, za co bankowi należy się wynagrodzenie. 

Stanowisko w tym przedmiocie zajął Rzecznik Finansowy, wskazując że takie roszczenia banku nie znajdują oparcia w przepisach prawa krajowego oraz jest sprzeczne z przepisami prawa unijnego.
Przychylając się do stanowiska Rzecznika Finansowego, chcę ponadto podkreślić, że wynagrodzenia nie powinien domagać się ten, kto od początku działał nieuczciwie - w tym przypadku bank, konstruując tak niekorzystne dla kredytobiorców zapisy umów kredytów frankowych. 

Warto zwrócić też uwagę na inną praktykę. Otóż np. Santander Bank Polska S.A. usiłował wprowadzić uznanie przez kredytobiorcę długu wobec banku, w aneksach do umów kredytów frankowych, w których udzielał tzw. wakacji kredytowych w związku z wystąpieniem skutków pandemii COVID-19. 

W naszym przykładzie wyglądało to tak, że Pan Kowalski mógł wystąpić do banku o udzielenie tzw. wakacji kredytowych. Bank udzielał takich wakacji, ale wymagał podpisania aneksu, w którym zawarte było oświadczenie Pana Kowalskiego, że bank posiada wobec niego niesporną wierzytelność z tytułu udzielonego kredytu. Mogło to znacząco komplikować sytuację Pana Kowalskiego w toku przyszłego sporu sądowego z bankiem i utrudniać wygraną. 

Na skutek wniosku o zabezpieczenie powództwa kredytobiorcy złożonego przez Rzecznika Finansowego, Sąd Okręgowy w Warszawie zakazał bankowi stosowania tej praktyki na czas trwania procesu sądowego. 
